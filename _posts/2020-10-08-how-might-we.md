---
title: "How Might We"
tags: [workshop, HMW, How Might We, øvelse, problemstilling]
newsletter_box: true
---

Nu er det tid til Workshoppens andet skridt: Problemstilling.

Hvad enten du brugte [Luftballonen](http://hasseriis.net/Jeg-har-en-luftballon-til-dig/) eller en anden metode, så skulle du gerne stå med en eller flere udfordringer (ikke for mange), som teamet kan tage fat på.

<figure>
	<img src="/assets/images/hmw.jpeg">
	<figcaption>Billede: <a href="https://midcenturymodernmag.com/how-might-we-make-the-world-a-better-place-to-grow-old-in-21f1d1d49435" title="Post-it notes">midcenturymodernmag.com</a>.</figcaption>
</figure>

## Det skal du bruge:

- En udfordring der skal løses.
- Post-it notes.

I min gymnasietid, var en Problemstilling sådan noget man formulerede sammen med sin lærer, og det var ofte en lidt vag tekst (som jeg husker det), men pointen var at den skulle være et springbræt for at man fik skrevet en god opgave. Især var det vigtigt at de spørgsmål, der blev stillet i problemstillingen blev besvaret i opgaven, og opsummeret i konklusionen.

Vi vil gøre det samme, omend vi bruger en lidt mere struktureret metode.
Og her er det et mål at søge efter svar og ideer igennem en workshop, mere end de konkrete svar i sig selv.

Metoden vi bruger hedder "How Might We" og den er meget simpel.
Men lad ikke den simple formel narre dig.
Sætningen kan spores i hvert fald tilbage til Sidney J. Parnes og hans bog fra 1967: Creative Behavior Guidebook, og er siden blevet brugt af f.eks Procter & Gamle og det verdensberømte designfirma IDEO.

**Sådan gør du:**<br />
_Tag den største udfordring og vend den til en mulighed ved at sætte "How Might We" foran.<br />
På dansk kan du bruge "Hvordan kunne vi ..."_

## Eksempler

**Udfordring:** "Der er usikkerhed om hvem der laver hvad".<br />
**Problemstilling:** "Hvordan kunne vi sikre at alle ved hvad der bliver lavet af hvem?".

**Udfordring:** "Der er ikke nok besøgende på vores hjemmeside, der bliver betalende kunder".<br />
**Problemstilling:** "Hvordan kunne vi sørge for at de mennesker, der trods alt har fundet vores hjemmeside, også finder noget de har lyst til at betale for?".

## Tidsramme

Hvordan du får lavet sådan en sætning er lidt op til dig, og det vil nok afhænge af tidsrammen og størrelsen på det I vil løse med jeres workshop.

**Her er 3 muligheder:**

1: Som facilitator skriver du selv HMW-sætning ud fra den valgte udfordring. Du skal nok høre workshop-deltagerne om de synes din sætning giver mening :-) Gør det sådan her, hvis det er en lille kort workshop I afholder - 1 til 2 timer.

2: Lav en runde hvor hver deltager skriver så mange HMW-sætninger som de kan om den valgte udfordring. Få deltagerne til at stemme på mulighederne, lissom I gjorde i Luftballon-øvelsen. Gør det sådan her, hvis du afholder en lidt længere workshop og der er plads til at afsætte 30 - 60 minutter til How Might We.

Læs Dansk Design Centers guide til en HMW-øvelse: [danskdesigncenter.dk/da/how-might-we](https://danskdesigncenter.dk/da/how-might-we)

3: Få deltagerne til at skrive HMW-sætninger ned mens de hører udfordringer beskrevet fra forskellige dele af projektet eller virksomheden.

Det er sådan How Might We indgår i Design Sprints.

Denne metode er til en virkelig omfattende workshop, hvor der er f.eks er tid og overskud til at invitere en håndfuld kollegaer ind med specifik viden, så de kan beskrive deres udfordringer.

## Konklusion

Uanset om du formulerer en How Might We sætning selv eller lader teamet skrive og vælge deres egen, så skulle du gerne stå tilsidst med en Problemstilling, der kan inspirere en masse goder idéer i næste fase: Påhit.
