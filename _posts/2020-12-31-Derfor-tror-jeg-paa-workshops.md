---
title: "Derfor tror jeg på workshops"
tags: [workshops, retrospektiv, kommunikation, forståelse]
excerpt: ""
header:
  overlay_color: "#000"
  overlay_filter: "0.7"
  overlay_image: /assets/images/pexels-vlada-karpovich-4050315.jpg
  caption: "Billede: [**Pexels**](https://pexels.com)"
newsletter_box: true
published: true
---

Et nyt år står på spring, og det forgangne har været ... dét det nu var :-)

Jeg er ikke så meget til nytårsforsæt og den slags, men jeg kan ikke sige mig fri for en hvis stemning af forandring og nye udfordringer. Eller måske et kig på de eksisterende.

I hvert fald kom jeg til at tænke på hvorfor jeg gik i gang med at fokusere på Workshops. Og hvorfor jeg gerne vil have, at du begynder at bruge dem i dit arbejde.

Det går tilbage til da jeg arbejdede hos DR (Danmarks Radio). Vi indførste i min afdeling et system der hedder Scrum, som nogle af jer måske kender. Det er ikke så vigtigt hvad det præcist er, men det relevante er, at vi begyndte af afholde det man ofte kalder et "retrospektiv", altså et kig tilbage på den tid der er gået.

## Retrospektiv

Vi arbejdede i iterationer af 14 dage i vores projekter, så hver 14. dag havde vi således et møde i vores team, hvor vi snakkede om hvordan det var gået, og hvad vi kunne gøre bedre. Det sidste er vigtigt. Typisk brugte vi en form, hvor vi på en tavle eller væg satte post-its op med det positive, det negative og idéer til forbedringer. Vi tog ét emne ad gangen hvor alle skulle bidrage og kort forklare deres indspark. Primært var pointen at tage nogle opgaver med videre i næste iteration, som ikke var konkrete opgaver ift. projektet, men handlede om _hvordan_ vi arbejdede.

Hvis du har fulgt med på min hjemmeside eller mit nyhedsbrev, så lyder den form nok bekendt :-)
Og jeg vil også vove den påstand at sådan et retrospektive er en lille workshop i sig selv.

Når jeg tænker tilbage på det, så er der to ting, som jeg synes er værd at bide mærke i.

Først og fremmest, så er den sekundære effekt egentlig lige så stor som den primære, og det er at man vænner teamet til at snakkke om deres problemer. At få dem vendt med hinanden. Jeg er stor fortaler for at man dropper den årlige Medarbejderudviklingssamtale og i stedet holder løbende små statussamtaler mellem en given medarbejder og deres nærmeste leder. Bare en halv time. Gerne hver uge. Det gør det nemmere at opnå fortrolighed så de svære emner og problemer kan blive taget op. Et fast retrospektiv, gør lidt af det samme bare for hele teamet.

En anden ting er den faste plan. Jeg ved udmærket godt at det kan være svært at få "plads" til at lave regelmæssige workshops. Selvom de fleste er glade, når man rent faktisk laver en god workshop. Og det er her jeg tænker at vores faste retrospektiv nærmest sneg workshops ind ad bagdøren i de forskellige teams jeg har arbejdet i, men også i min bevidsthed. Så jeg har set den positive effekt af regelmæssigt at sætte lidt tid af til at bryde hverdagens trummerum og tænke over: "hvordan er det vi arbejder?"

**Så kunne dét være et nytårsforsæt?**
