---
title: "Den simpleste workshop: Retrospektiv"
tags: [workshops, retrospektiv, kommunikation, forståelse]
excerpt: ""
header:
  overlay_color: "#000"
  overlay_filter: "0.7"
  overlay_image: /assets/images/pixabay-startup-593343_1920.jpg
  caption: "Billede: [**Pexels**](https://pixabay.com)"
newsletter_box: true
published: true
---

Nu har jeg skrevet en del om at starte i det helt simple de seneste uger. Starte der hvor det er nemt.

Og jeg har også nævnt Retrospektivet som en meget lille enkel workshop, så enkel at man nok nærmere vil kalde den en øvelse.

Men det slog mig at jeg faktisk ikke er gået helt detaljer med hvad et Retrospektiv egentlig er.

Fra [ordnet.dk](http://ordnet.dk): "(historisk) tilbageblik, fx i form af en udstilling eller samling af en kunstners tidligere værker"
{: .notice--info}

Så for os handler det om at se tilbage på en periode eller et projekt, og derefter være meget konkret med: hvad kan vi lære af dét vi lige har været igennem og tage med os videre?

Dét kan selvfølgelig gøres på mange måder, og sandt at sige så er der også et hav af forskellige modller til retrospektiver derude som man kan afprøve efter behov, eller måske bare som variation.

Jeg vil gennemgå en meget klassisk model som vi brugte på DR. Jeg ved ikke om den har et navn men vi kan kalde den: "Negativ, Positiv, Idéer".

## Retrospektiv

### Dét skal I bruge

- 3 farver post-its
- Kraftige tuscher

### Forberedelsen

- Del jeres whiteboard op i 3 lodrette dele.
- Giv hver søjle en overskrift: Negativ, Positiv, Ideer.

### Step 1: Det negative

Hver deltager skriver så mange post-its de kan med alle ting, der gik dem på i den periode eller dét projekt man holder retrospektiv over.

Én ad gangen går hver deltager op og præsenterer deres sedler kort, og sætter dem i "Negativ" delen.

### Step 2: Det positive

Hver deltager skriver så mange post-its de kan med alle ting der gik godt. Arbejdsmetoder der fungerede osv. Kom gerne med ros til kollegaer også.

Én ad gangen går hver deltager op og præsenterer deres sedler kort, og sætter dem i "Positiv" delen.

### Step 3: Idéer

Hver deltager skriver sedler med forslag til ting som kan forbedre jeres arbejdsprocesser, omgivelserne, samarbejdet, kaffemaskinen - hvad som helst der kan hjælpe jeres hverdag.

### Step 4: Stem

Med prikker eller små klistermærker stemmer deltagerne på de sedler, som de mener er vigtigst at I tager med videre. Man må gerne stemme mere end én gang på den samme. Giv hver deltager nok "stemmer" til at I kan se et tydeligt resultat, f.eks 5 pr deltager, men heller ikke for mange. Det skal ikke tage lang tid.

### Step 5: Plan

Kig på de tanker og ideer som deltagerne har stemt på som de mest vigtige.

Alt efter størrelsen på problemerne og ideerne vælger I tre til seks emner som I vil arbejde på som gruppe i den kommende periode/projekt.

Lav en konkret plan på hvem der gør hvad. I kan med fordel bruge den øvelse, der hedder [Who, What, When](http://hasseriis.net/who-what-when/).

Prøv at fokusér på de ting, som I selv kan tage fat på og gøre noget ved.

## Afslutning

Det er et Retrospektiv. Eller én version af et. Alene denne tre-trins-model kan varieres som: "Start, Stop, Fortsæt", "The Good, The Bad, The Ugly", "De Tre Små Grise (strå, pinde, mursten)", osv.

Der er mange flere retrospektiver på: [www.funretrospectives.com](http://www.funretrospectives.com/)

## Tip

Alt efter hvilke deltagere man har med i sit retrospektiv og hvordan projektet man kigger på er gået, så er det vigtigt at holde snakken konstruktiv uden at det bliver til enten brok eller rygklapperi.

Jeg kan derfor godt lide at sige at hver deltager _skal_ skrive mindst tre sedler med både negativ og positiv feedback. Også for at træne deltagerne i at se det positive i et dårligt forløg. Og omvendt.

Et Retrospektiv er også ofte ét af de få steder, hvor deltagerne kan få luftet deres irritationer og bekymringer. Dét skal der være plads til. Men vær opmærksom på at om det begynder at blive personangreb.

Ligeledes er det heller ikke for alvor brugbart at snakke om problemer som overtidsbetaling eller manglende rengøring på toiletterne.
