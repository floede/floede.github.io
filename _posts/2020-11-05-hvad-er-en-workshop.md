---
title: "Hvad er en workshop?"
tags: [workshop, forberedelse, checkliste, struktur, formål]
excerpt: "Jeg sætter nogle ord på, hvad det er jeg mener, når jeg bruger begrebet."
header:
  overlay_color: "#000"
  overlay_filter: "0.7"
  overlay_image: /assets/images/pexels-startup-stock-photos-7097.jpg
  caption: "Billede: [**Pexels**](https://pexels.com)"
newsletter_box: true
---

## Hvad er en workshop?

Det er et spørgsmål, der kan trænge sig på nogle gange, især hvis der opstår usikkerhed om hvad det egentlig er vi snakker om.

Folk har meget forskellige opfattelser hvad en workshop er eller kan være, og det er jo også fint nok.
Men jeg tænkte at jeg ville sætte nogle ord på, præcis hvad det er jeg mener - og hvad det er jeg snakker om, når jeg bruger begrebet her på siden og generelt.

Så min korte definition er:

En workshop er et møde med en fast struktur og et klart mål.  
En workshop indeholder en eller flere øvelser, hvor alle deltagerne kommer med input.
{: .notice--primary}

## Fast struktur

Der er mange forskellige måder at lave en workshop på, men fælles for dem er, at der er en "opskrift": en række (gerne) forskellige øvelser eller sessioner.

Disse øvelser er typisk planlagt af facilitatoren og de er fastlagt på forhånd. Det er altså ikke en workshop, at gå ind i et mødelokale og se om man kan finde ud af noget med nogle post-its og et whiteboard :-)

## Klart mål

<figure style="width: 225px" class="align-right">
	<img src="/assets/images/pixabay-book-3043275_640.jpg">
	<figcaption>Billede:<a href="https://pixabay.com" title="Bog på bord">Pixabay</a>.</figcaption>
</figure>

Når man laver en workshop, så har man en klar idé om hvad resultatet skal være.

Der er et utal af muligheder, men det kan være alt fra en prototype og brugerundersøgelse, som i Design Sprint, eller opgaver man har sat navn og deadline på som i Lightning Decision Jam.
Man kan bruge workshops til at tage vigtige beslutninger eller lægge en strategi.
Pointen er at man planlægger workshoppen med det specifikke formål at søge nogle konkrete svar.

## Deltagerne skal komme med input

Det er lige før jeg synes, at det her er det vigtigste punkt.

De to ovenstående punkter kunne også gælde for traditionelle møder - og du bør prøve at indføre dem til dine møder :-)

Men det her med at være meget bevidst om at få inddraget alle deltagerne, er essentielt for mig. Og det er her hvor f.eks en rundbordsdiskussion ikke er god nok.
Hvis ordet er frit, er der nogen, som ikke kan eller tør få sagt noget.

Omvendt behøver det heller ikke være voldsomt indviklet.

Hvis du beder alle deltagerne om at skrive deres tanker ned om et givent emne, og de så præsenterer dem tilbage til gruppen, så har du sikret input fra alle.

Når vi stemmer på idéer eller forslag er det også helt bogsdtavelige en måde at demokratisere beslutningen på, så det ikke altid er det højlydte og/eller velartikulerede, der vinder diskussionen.

## Hvad er en workshop ikke

En workshop er ikke at samle en masse mennesker i et lokale, og lade en eller flere mennesker tale til dem i kortere eller længere tid - men det kunne f.eks være et seminar at blande nogle oplæg med workshop-øvelser.

En workshop er ikke åben diskussion - men en åben diskussion kan være en del af en workshop.

En workshop er ikke at slippe folk løs med ler eller LEGO-klodser - men en øvelse hvor man skal bruge sin kreativitet, kan være en del af en workshop.

## Afsluttende ord

Jeg håber det gør dig lidt klogere på hvad det egentlig er jeg mener, når jeg snakker om en workshop.

Der er åbenlyst et utal af muligheder - det er vel dybest set også en væsentlig pointe med at lave workshops.

Men især synes jeg det er vigtigt at huske og fokusere på hvorfor og hvordan en workshop er anderledes end den måde vi typisk holder møder på.
Og jeg synes det er vigtigt at være bevidst om og sikre at der er fast struktur, et formål og demokratisk deltagelse.
Det er sådan vi gør op med vores eksisterende mødekultur, som lægger alt for meget værdi i endeløse møder, der dybest set er spild af tid.
